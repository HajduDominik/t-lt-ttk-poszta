Töltött káposzta receptje:
1 kg savanyú káposzta
8 közepes db káposztalevél (savanyú)
0.5 kg darált sertéshús
20 dkg kolozsvári szalonna
20 dkg kolbász
1 közepes db vöröshagyma
20 dkg rizs (főtt)
2 gerezd fokhagyma
3 teáskanál fűszerpaprika
1 teáskanál őrölt fűszerkömény
5 db babérlevél
1 evőkanál finomliszt
1 ek sertészsír
2 l víz (kb.)
só ízlés szerint
Elkészítés
A kolozsvári szalonnát csíkokra vágjuk, és száraz serpenyőben kisütjük.
A kisült zsírban megpirítjuk a kockára vágott hagymát, amihez hozzáadjuk az apró szeletekre vágott fokhagymát is.
Egy nagyobb keverőtálba rakjuk a darált sertéshúst, amihez hozzáadjuk a főtt rizst, az előzőleg megdinsztelt hagymát, sózzuk, borsozzuk, és az őrölt köménnyel meg a fűszerpaprikával fűszerezzük. Plusz belekeverjük a kisütött szalonnadarabokat. Majd kézzel jól összedolgozzuk, közben 1 dl vízzel lazítjuk a masszát.
A savanyú káposztát egyszer átmossuk, majd egy nagy edény aljára szórunk belőle, amire még dobunk pár babérlevelet. Erre a rétegre még jöhet pár szelet kolbász is, és utolsó rétegnek még egy kevés savanyú káposzta.
Ezután a savanyúkáposzta-levelekbe töltjük a tölteléket, és szépen egy sorba fektetjük egymás mellé.
Erre jöhet egy újabb káposztás-babérleveles-kolbászréteg.
Amennyiben maradna a töltelékünkből, amit már nem tudunk betekerni a káposztalevélbe. Azokból csináljunk gombócokat, és ezeket tegyük az egész tetejére.
Egy utolsó réteg káposztával fedjük be az egészet, majd öntsük fel annyi vízzel, hogy ellepje az összes káposztát.
Kis lángon 2 órán át főzzük. Majd a végén csinálunk egy rántást, ami a következőképpen néz ki. Egy evőkanál zsírt olvasszunk fel egy kis lábosban, erre szórjunk egy evőkanál lisztet, és habverővel keverjük jól össze. A tűzről levéve, egy teáskanál fűszerpaprikát keverjünk még hozzá, és azonnal öntsük a töltött káposzta tetejére.
Egy fakanál segítségével óvatosan oszlassuk szét a rántást a káposztákon, és ezután fogyaszthatjuk is.
Tálalásnál a töltött káposzták mellé szedjünk kolbászt és gombócokat is. A káposzta tetejére pedig halmozzunk tejfölt!